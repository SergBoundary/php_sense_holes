<h4>Сергій Бондаренко<h4>
<h3>Допоміжний правовий механізм впровадження ІТ-систем</h3>

<hr />
<p class="text-justify"><em>Стаття опубликована на украинском языке в сборнике «Наука 2009: зб. праць за матеріалами звітної наук.-практ. конф., 28-29 квіт. 2009 р. / М-во освіти і науки України / наук. ред. О.М.Холод. – Кривий Ріг: РВВ ПНЗ «ІДА», 2009. – 180 с.: іл., табл. – Текст: укр., рос., англ. – Бібліогр. в кінці ст.»</em></p>
<hr />

<h3>Традиційний (позитивний) підхід</h3>
<p class="text-justify">Традиційний позитивний підхід до впровадження в органах державної влади та місцевого самоврядування систем електронного народного голосування та надання державних послуг через інтернет базується на доведенні економічної та політичної доцільності впровадження зазначених систем.</p>
<p class="text-justify">Використання саме цього підходу українськими ІТ-спеціалістами та прогресивними політиками і бізнесменами обумовлено статтею 19 Конституції України, згідно з якою, з одного боку, ніхто не може бути примушений робити те, що не передбачено законодавством, а з іншого, органи державної влади та органи місцевого самоврядування, їх посадові особи зобов'язані діяти лише на підставі, в межах повноважень та у спосіб, що передбачені Конституцією та законами України.</p>
<p class="text-justify">Інакше кажучи, посадову або службову особу органу державної влади чи органу місцевого самоврядування не можна змусити до впровадження зазначених ІТ-систем, якщо наявність таких систем не передбачена чинним законодавством.</p>
<p class="text-justify">За таких умов впровадження зазначених систем можливе лише шляхом розробки та прийняття відповідного законодавства, що спричиняє збільшення витрат на популяризацію їх доцільності.</p>
<p class="text-justify">Ми не будемо оспорювати правильність цього підходу, оскільки попри очевидні мінуси (тяготіння до корумпованого сценарію подій та втрати прозорості самих систем), він всеж таки має не менш очевидні плюси. І головним з плюсів є формування у свідомості далеких від ІТ громадян візії економічної та політичної доцільності впровадження систем електронного голосування та надання державних послуг через інтернет.</p>


<h3>Альтернативний (негативний) підхід</h3>
<p class="text-justify">Суть альтернативного (негативного) підходу полягає у доведенні незаконності спротиву впровадження зазначених систем.</p>
<p class="text-justify">При цьому апологети впровадження зазначених ІТ-систем в органах державної влади та місцевого самоврядування також мають користуватися статтею 19 Конституції України, згідно з якою посадова або службова особа органу державної влади чи органу місцевого самоврядування зобов'язана сприяти впровадженню зазначених ІТ-систем, якщо згідно з чинним законодавством відсутність таких систем порушує права і свободи людини і громадянина в Україні.</p>
<p class="text-justify">За цих умов, як додатковий важиль впливу на органи державної влади та органи місцевого самоврядування, їх посадових і службових осіб у питаннях впровадження ІТ-систем, може використовуватись інститут Уповноваженого Верховної Ради України з прав людини.</p>
<p class="text-justify">Для цього має бути змінено підхід до визначення правових підстав впровадження зазначених систем, а саме перейти від пошуку правових норм «які нам треба» до норм «які порушуються».</p>
<p class="text-justify"> Наприкладом норм «які порушуються» є конституційне право жителів територіальної громади безпосередньо затверджувати бюджети своєї адміністративно-територіальної одиниці і контролювати їх виконання, а також безпосередньо затверджувати програми соціально-економічного та культурного розвитку і контролювати їх виконання (ст.143 КУ).</p>
<p class="text-justify">Реалізація цього права територіальною громадою (жителями села, селища, міста) неможлива без впровадження в органах місцевого самоврядування ІТ-систем, відкритих для всіх жителів громади.</p>
<p class="text-justify">Крім того, це право порушується і у тому випадку, коли впроваджується ІТ-система, складна і незрозуміла жителю громади як користувачу, або не є прозорою для перевірки жителями громади механізму внесення, зберігання та висвітлення системою даних.</p>
<p class="text-justify">А тепер розглянемо, як саме Уповноважений Верховної Ради України з прав людини може вплинути на ситуацію з ІТ в Україні.</p>

<h3>Уповноважений Верховної Ради України з прав людини</h3>
<p class="text-justify">Сферою застосування Закону України «Про Уповноваженого Верховної Ради України з прав людини» є відносини, що виникають при реалізації прав і свобод людини і громадянина між громадянином України та органами державної влади, органами місцевого самоврядування та їх посадовими і службовими особами (ч.1 ст.2 Закону).</p>
<p class="text-justify">Метою парламентського контролю, який здійснюється через Уповноваженого, є:</p>
<div class="col-xs-12 col-sm-12 col-md-12 col-lg-12"><ol>
	<li><p class="text-justify">захист прав і свобод людини і громадянина, проголошених Конституцією України, законами України та міжнародними договорами України (п.1 ч.1 ст.3 Закону);</p></li>
<li><p class="text-justify">запобігання порушенням прав і свобод людини і громадянина або сприяння їх поновленню (п.3 ч.1 ст.3 Закону);</p></li>
<li><p class="text-justify">сприяння приведенню законодавства України про права і свободи людини і громадянина у відповідність з Конституцією України, міжнародними стандартами у цій галузі (п. 4 ч.1 ст.3 Закону).</p></li>
</ol></div>
<p class="text-justify">У разі виявлення порушень прав і свобод людини і громадянина Уповноважений має право звертатися та направляти до відповідних органів акти реагування Уповноваженого для вжиття цими органами заходів (п.11 ч.1 ст.13 Закону).</p>
<p class="text-justify">До Конституційного Суду України акт реагування подається Уповноваженим щодо конституційності закону України чи іншого правового акта або офіційного тлумачення Конституції України та законів України (п.3 ч.1 ст.13, ч.2 ст.15 Закону). У разі визнання закону або іншого правового акту повністю чи окремій його частині неконституційним, то він втрачає чинність з дня ухвалення Конституційним Судом України рішення про його неконституційність (ст.152 КУ). Рішення Конституційного Суду України щодо конституційності закону України чи іншого правового акта та офіційного тлумачення Конституції України і законів України є обов'язковими до виконання на території України, остаточними і не можуть бути оскаржені (ст.150 КУ).</p>
<p class="text-justify">До органів державної влади та органів місцевого самоврядування, їх посадовим і службовим особам акт реагування подається Уповноваженим для вжиття ними відповідних заходів у місячний строк щодо усунення виявлених порушень прав і свобод людини і громадянина (п.11 ч.1 ст.13, ч.3 ст.15 Закону).</p>
<p class="text-justify">Крім того, Уповноважений має право вносити в установленому порядку пропозиції щодо вдосконалення законодавства України у сфері захисту прав і свобод людини і громадянина (п. 3-1 ч.1 ст.13 Закону), тобто у поєднанні з правом подання акту реагування до Президента України, Кабінету Міністрів України це право є опосередкованим правом Уповноваженого законодавчої ініціативи у Верховній Раді України (ч.1 ст.93 КУ).</p>
<p class="text-justify">Зогляду на місячний термін вжиття заходів щодо щодо усунення виявлених порушень прав і свобод людини і громадянина Президент України, як гарант додержання Конституції України, прав і свобод людини і громадянина (ст.102 КУ), повинен визначити запропонований Уповноваженим законопроект як невідкладний, а Верховна Рада України розглянути його позачергово (п.11 ч.1 ст.13, ч.3 ст.15 Закону, ч.2 ст.93 КУ).</p>
<p class="text-justify">А оскільки Уповноважений з прав людини зобов'язаний повною мірою використовувати надані йому права (ч.1 ст.14 Закону) у разі отримання ним відомостей про порушення прав і свобод людини і громадянина (ст.16 Закону), тому у кожному випадку виявлення порушень прав і свобод людини і громадянина він зобов'язаний подавати відповідний акт реагування до Конституційного Суду України або органів державної влади та органів місцевого самоврядування, їх посадовим і службовим особам.</p>
<p class="text-justify">Більш того, заступаючи на посаду Уповноваженого Верховної Ради України з прав людини, Уповноважений заприсягнув чесно та сумлінно захищати права і свободи людини і громадянина, добросовісно виконувати свої обов'язки (ч.1 ст.7 Закону). Тож за певних умов Верховна Рада України може прийняти рішення про дострокове звільнення Уповноваженого з посади у разі порушення ним присяги (ч.2 ст.9 Закону). Останнє може бути використане як засіб політичного тиску на Уповноваженого у випадках невмотивованої відмови Уповноваженим визнати факт порушення прав і свобод людини і громадянина та належним чином довести його існування в акті реагування.</p>

<h3>Висновки</h3>
<p class="text-justify">Чи варто відмовлятись від традиційного підходу до впровадження в органах державної влади та місцевого самоврядування систем електронного народного голосування і надання державних послуг через інтернет? Ні в якому разі.</p>
<p class="text-justify">Але його доцільно доповнити альтернативним підходом, аби прискорити процес впровадження вказаних ІТ-систем, як на рівні зміни законодавства, так і на місцях безпосередньої технічної реалізації.</p>
<p class="text-justify">Єдиною проблемою в реалізації альтернативного підходу може стати те, що Уповноважений Верховної Ради України з прав людини є державною посадовою особою і, у певному сенсі, відстоює інтереси держави як системи.</p>
<p class="text-justify">Проте, хто є хто, і чи дійсно відстоює права і свободи людини та громадянина, як про це декларує з политичних трибун, ми з’ясуємо лише шляхом практичних дій – захистом наших прав і свобод.</p>
